Žiadosť o zmenu priezviska

(1) Žiadosť o zmenu mena alebo zmenu priezviska musí byť písomná a musí obsahovať

a) meno, priezvisko, dátum a miesto narodenia a rodné číslo osoby, ktorej sa žiadosť týka, a dátum a miesto uzavretia manželstva, ak osoba je ženatý muž alebo vydatá žena,

b) miesto trvalého pobytu v Slovenskej republike, miesto posledného trvalého pobytu v Slovenskej republike alebo miesto obvyklého pobytu v cudzine osoby, ktorej sa žiadosť týka,

c) meno alebo priezvisko, ktoré si osoba, ktorej sa žiadosť týka, zvolila,

d) meno, priezvisko, dátum a miesto narodenia manžela alebo maloletých, ak sa vzťahuje zmena priezviska aj na tieto osoby,

e) údaj o štátnom občianstve osoby, ktorej sa žiadosť týka,

f) odôvodnenie žiadosti.

*Dňa 10.7.2014 som sa rozhodol žiť s mojím druhom, Borisom Zeleným v spoločnej domácnosti. Nakoľko právny poriadok Slovenskej republiky spolužitie medzi rovnakopohlavnými pármi zvlášť neupravuje, tak sme za účelom riadneho upravenia a preukázania nášho vzťahu uzavreli slávnostne pred svedkami a notárom zmluvu o súkromnom partnerstve, ktorej znenie prikladám. Jej súčasťou je, okrem iného, i vyhlásenie o tom, že budeme žiť v spoločnej domácnosti, že sa navzájom považujeme za blízke osoby, že sa budeme navzájom vyživovať a plniť aj iné povinnosti, ktoré partnerom príslušia, a že tento vzťah je výhradný. *

*Ako symbolické dovŕšenie tohto vzťahu preto žiadam o zmenu priezviska na "Zelený". (alebo Modrý-Zelený)*

(2) K žiadosti o zmenu mena alebo zmenu priezviska je potrebné predložiť originál alebo osvedčenú kópiu týchto dokladov:

a) rodný list osoby, ktorej sa žiadosť týka,

b) sobášny list, ak osoba, ktorej sa žiadosť týka, je ženatý muž alebo vydatá žena,

c) právoplatné rozhodnutie súdu o rozvode manželstva, ak osoba, ktorej sa žiadosť týka, je rozvedená,

d) úmrtný list manžela, ak osoba, ktorej sa žiadosť týka, je vdovec alebo vdova,

e) občiansky preukaz osoby, ktorej sa žiadosť týka, ak ho má mať,

f) iný doklad totožnosti osoby, ktorej sa žiadosť týka,

g) doklad o štátnom občianstve Slovenskej republiky osoby, ktorej sa žiadosť týka, ak ho má mať,

h) verejná listina alebo doklad o štátnom občianstve aj iného štátu, ak ide o zmenu mena alebo zmenu priezviska podľa § 6 ods. 2 a 5.

